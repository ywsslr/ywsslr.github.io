---
title: 上古天真论篇
categories: 黄帝内经
tags: 养生
---

昔在黄帝,生而神灵,弱而能言,幼而徇齐,长而敦敏,成而登天.
乃问于天师曰:余闻上古之人,春秋皆度百岁,而动作不衰;今时之人,年半百而动作皆衰者,时世异耶?人将失之耶?
岐伯对曰:上古之人,其知道也,法于阴阳,知于术数,食饮有节,起居有常,不妄劳作,故能形与神俱,而尽终其天年,度百岁而去.今时之人不然也,以酒为浆,以妄为常,醉以入房,以欲竭其精,以耗散其真.不知持满,不时御神,务快其心,逆于生乐,起居无节,故半百而衰也.
夫上古圣人之教也,下皆为之.虚邪贼风,避之有时,恬淡虚无,真气从之,精神内守,病安从来?是以志闲而少欲,心安而不惧,形劳而不倦.气从以顺,各从所欲,皆得所愿.故美其食,任其服,乐其俗,高下不相慕,其民故自朴.是以嗜欲不能劳其目,淫邪不能惑其心.愚智贤不肖,不惧于物,故合于道.所以能年皆度百岁而动作不衰者,以其德全不危故也.